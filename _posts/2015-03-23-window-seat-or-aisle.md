---
layout: blog
category: blog
published: false
title: "Window seat or aisle?"
---

Myślałem (tylko przez chwilę, więc nia ma żadnej gwarancji, że to się nadaje do publikacji) czym by tu zwięźle zilustrować sytuację, w której totalny ignorant zadaje głupie pytanie, lub daje beznadziejnie głupią radę, i pierwsze co mi przyszło do głowy, to ta scena z _"Johnny English Reborn"_ -- zaczyna się [w czwartej minucie filmu](https://www.youtube.com/watch?v=k1Ie7lBJWPo) i oczywiście kluczowy moment następuje, gdy po chwili doniosłego milczenia Johnny English słyszy: _"No"_. Oto dialog, który trzeba obejrzeć, by złapać w czym rzecz:

- _J: Master, what is my destiny?_
- _M: I'm in touch with a higher power._
- _M: MI7 wants you on the first flight back to London_
- _J: Master, am I ready?_
- _M: No._
- _M: Window seat or aisle?_

Scena komiczna, ale sam problem już niekoniecznie. Nie ma to jak wyjść na niezbyt oświeconego mądralę w najmniej odpowiedniej chwili.

Otóż parę godzin temu odezwałem się na tablicy (tak to się chyba nazywa?) niedawno poznanej uczestniczki grupy WiP na Facebook-u, starając się, jak to ja, czyli generalnie słoń w składzie porcelany, podnieść ją i jej gości na duchu, skonfrontowany z problemem jak najbardziej mi znanym, choć osobiście jedynie w lżejszej wersji ([o czym w poprzednim tekście](http://mem.tkm.cc/blog/2015/02/23/1-cm-n-p-m/)).

Poza mniej lub bardziej sensownymi zdaniami, dałem jednak komentarz literalnie dość głupi, by pośrednio nawiązać do problemu, nomen-omen, społecznego niezrozumienia wynikającego z niewiedzy, co tylko pogarsza sprawę już i tak trudną. Bo depresja to nie jest chwilowo gorszy nastrój, z którym można sobie poradzić samemu, domowymi sposobami, ani "odchorować" podczas weekendu.

Tylko, że nikt nie miał możliwości odczytać tej intencji i podjąć wątku, bo nikt z komentujących osób mnie nie zna, i nie może wiedzieć, że często zaczynam od bezpośredniej ilustracji czy demonstracji problemu, zanim zacznę gadać coś sensownego na jego temat. Oczywiście, jak zwykle, spostrzegłem się po fakcie, po przytomnej uwadze kogoś innego.

W czasach, gdy kostka Rubika była nowością i irytującym wyzwaniem dla manualnych, czy innych nieznanych mi umiejętności ludzkich, po iluś tam podejściach stwierdziłem, że to dla mnie zbyt skomplikowana rzecz i nigdy później nie próbowałem. Taki to ze mnie fachowiec w tych sprawach.

Dlaczego więc wciąż wstawiam ludziom te swoje zakręcone rebusy, zamiast przedstawiać wprost i zrozumiale to, co mam na myśli? Ewentualnie ich normalnie, choćby wirtualnie, przytulić? Obawiam się, że to jest jakiś dziwny sposób funkcjonowania moich procesów myślowych i komunikacyjnych, tyle, że jeszcze nie zdiagnozowany.

Piszę ten tekst na gorąco, żeby sobie zapamiętać scenkę z _"Johnny English Reborn"_ jako lampkę ostrzegawczą, a publikuję też od razu, zanim zorientuję się, że należało to zostawić w prywatnych notatkach.

Nikt z nas nie jest gotów praktycznie na nic, co nas w życiu spotyka, ale i tak zostaje nam co najwyżej wybór: "Window seat or aisle?"
