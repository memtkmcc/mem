---
layout: blog
category: blog
published: true
title: Przymiarki
---

Ludzie są różni na wiele sposobów i z wielu powodów - w większości nam albo nieznanych, albo niezrozumianych -- i to wbrew odruchowemu przeświadczeniu, że coś wiemy i rozumiemy.

Jedną z takich tajemnych różnic jest to, że jednym łatwiej przychodzą słowa, innym obrazy i inne materialne formy wyrazu, a jeszcze inni wolą powiedzieć to samo gestem, albo nawet milczeniem.

Nie trzeba więc specjalnej przenikliwości, by zdać sobie sprawę, że Szkatułka w Internecie najpewniej nie jest dla każdego -- przynajmniej w wersji prowadzonej, dopóki to możliwe, osobiście.

Co innego Szkatułka utworzona by uczcić pamięć kogoś z rodziny lub przyjaciół. W takim przypadku żadne wyżej wspomniane ograniczenia nie występują, gdyż nawet kilka osób pracujących nad utworzeniem Szkatułki może stworzyć zespół, który da radę sprostać wyzwaniu, wspólnie.

Zamknięta księga życia w pewnym sensie dodatkowo wszystko porządkuje, wyostrza i ułatwia dostrzeżenie spraw ważnych i kluczowych w naszym życiu.

Jednak dopóki ta księga jest otwarta, sprawy nie chcą być tak jasne i oczywiste.

Właśnie dlatego myślę, że posiadanie własnej Szkatułki jeszcze za życia, nawet jeśli pozostanie ona pusta i dopiero później ktoś za nas umieści w niej nasze skarby, może się okazać największym wyzwaniem, jakie możemy sobie zafundować.

Mimo to, a może właśnie dlatego, jestem przekonany, że warto.

