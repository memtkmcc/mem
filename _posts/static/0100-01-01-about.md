---
layout: page
published: true
permalink: about/
title: O projekcie
---

## In memory of Wojtek Jażownik
Mój przyjaciel z czasów młodości zmarł przedwcześnie i, mimo długiej i ciężkiej choroby, niespodziewanie, gdy wszystko szło już ku lepszemu. To dla nas wszystkich, którym Wojtka serdeczność, bezpośredniość i otwartość była zawsze tak bliska, straszny i niespodziewany cios. Chcemy oddać Cześć Jego Pamięci, także inicjując ten projekt, który już zawsze będzie nosił Wojtka imię.

## Dziś pytanie
Pamięć to takie psotliwe cudo tego życia, które lubi być ulotne, płatać figle, albo nawet zanikać, zwykle wraz ze swoimi nosicielami. Nowoczesne nośniki tego cuda wydają się być praktyczne, a przynajmniej wszechobecne - Wikipedia, Facebook, Flickr, blogi, i co tam jeszcze Internet wymyśli. I choć tradycyjny papier może się, wbrew pozorom, okazać o wiele bardziej trwały niż większość dziś istniejących internetowych nośników pamięci, nadal jest trudniejszy do bezpiecznego przechowywania, no i trudniej się takim nośnikiem dzielić z innymi, gdyż wymaga osobistych spotkań.

## Dziś pomysł
A gdyby tak stworzyć nośnik, który będzie: niezależny od komercyjnych molochów, niezależny od widzimisię administratorów blogowych agregatów, bezpieczny technicznie i prawnie, łatwy w obsłudze, łatwy do dzielenia się z innymi, łatwy do replikacji, a przy tym darmowy w utrzymaniu, więc mogący przetrwać odejście swojego autora bez żadnych administracyjnych czy technicznych lub kosztowych komplikacji?

## Dziś realizacja
Z ważnymi sprawami nie warto zwlekać. Dlatego realizację mojego pomysłu zacząłem tego samego dnia, w którym przyszedł mi na myśl - w sobotę, 7 lutego 2015. Ta strona powstała w ciągu 2 godzin, z czego godzinę i czterdzieści pięć minut zajęło mi nauczenie się wszystkiego o jej obsłudze, a 15 minut napisanie pierwszego tekstu. Nie ma tu bazy danych, kodu PHP, ani możliwości ataku hakerskiego. Niczego nie instalowałem, po prostu użyłem prostego edytora plików i tekstu w przeglądarce, i reszta zrobiła się sama, za darmo. Jeśli chcesz dowiedzieć się więcej, pomóc, podsunąć własne pomysły, podzielić się doświadczeniem, daj mi znać na maila [mem@tkm.cc](mailto:mem@tkm.cc "Szkatułka - Mem Project") albo przez Twittera na [@memtkmcc](https://twitter.com/memtkmcc "Szkatułka - Mem Project")

~Adam Andrzej Jaworski
